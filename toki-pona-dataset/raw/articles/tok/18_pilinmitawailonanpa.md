---
title: pilin mi tawa ilo nanpa
poki:
  - ilo
  - pilin
---

ilo nanpa pi jan Sate li pona mute tawa kulupu pi toki pona. jan Sate li pali e sitelen tawa pi ilo nanpa; ona li musi a! ni la, mi wile kama jo e ilo nanpa.

mi toki e ni tawa jan Sate kepeken nasin toki pi ilo sona: “mi wile jo e ilo nanpa. mi ken pana e mani tawa sina.” ona li toki e ni: “o pana e mani tawa poki mi. sina toki e ma lon sina e nimi sina tawa mi la, mi ken pana e ona tawa sina.”

mi pana e mani tawa ona. ilo li pona tawa mi; ni la, mi pana e mani $20; ona li pana e nimi mi tawa lipu linluwi ona.

jan Sate li lon ma Enkan (Hong Kong) la, ijo li tawa mi kepeken tenpo mute. mi awen lon tenpo esun tu. pini ni la, mi lukin e poki kama lon tomo mi. ilo nanpa li lon ona!

mi open e poki ona li weka e poki. mi kepeken lili e ilo nanpa. ona li pona tawa mi.

ona li sama ni:  
![ilo nanpa li lon supa mi. ona li lon poka lipu sona ona.](/images/ilonanpa.jpg)

lipu sona ona la, ilo nanpa li ken pali e ni:
 - ona li ken wan e nanpa tu. ni la, jan li pana e nanpa tu la, ona li pana e wan pi nanpa ni.
 - ona li ken weka e nanpa tan nanpa ante. ni la, jan li pana e nanpa tu la, ona li weka e nanpa tan nanpa ante.
 - ona li ken sona e mute ijo. jan li ken pilin mute e nena. ona li sona e mute pilin.
 - ona li ken sona e tenpo. sina pana e nanpa la, ona li ken awen lon tenpo pi nanpa ni. sina pana ala e nanpa la, tenpo li weka la, ona li pana e nanpa tenpo tawa sina.
  - ona li weka e tenpo la, suno lon sinpin ona li toki e ni tawa sina. ona li kama suno li kama suno ala. ona li pona lukin a!

ona li wile wawa. ni la, ona li ken kepeken wawa tan palisa wawa “AAA” tu wan, li ken kepeken wawa tan linja USB. nena awen lon lawa sinpin ona li ante e tan wawa.

ona li sona kepeken ilo lawa STM8S001J3. ona li lawa lili. taso, ona li ken kepeken e nasin nanpa pi toki pona.

suno 16 en nena 9 li lon sinpin ona. nanpa pi sona ona li lon sinpin. jan li pilin e nena la, ona li pana e nanpa tawa ilo.

nena awen li lon ilo. nimi lon ona li “en” li “weka”. nena li lon tawa “en” la, sina pilin e nena ante la, nanpa pi sona ona li kama suli. ona li tawa “weka” la, sina pilin e nena ante la, nanpa sona li kama lili.

ilo ni li pona tawa mi. ona la, mi ken kepeken pona e nasin nanpa pi toki pona. ona li pona tawa jan ante kin.

sina wile jo e ilo nanpa la, o lukin e lipu pi jan Sate: https://ilonanpa.sadale.net/

sina wile sona e nasin pali ona la, o lukin e lipu pali ona: https://github.com/SadaleNet/ilonanpa
