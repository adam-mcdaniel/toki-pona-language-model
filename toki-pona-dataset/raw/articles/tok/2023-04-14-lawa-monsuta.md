---
title: lawa monsuta
poki:
    - toki musi
    - toki monsuta
---

o sona a: moli en pilin ike li lon toki musi ni

jan Kete (Goethe) li sitelen e lipu mama · mi toki pona e ona · wile la toki musi ni li pona tawa sina a
kalama musi kin li lon · sina alasa e nimi "Der Erlkönig" lon ilo Jutu la sina ken kute e ona

seme li tawa wawa kepeken soweli lon tenpo pimeja ni lon kon wawa?
mama lon poka jan lili ona a;
ona li jo pona e jan lili,
ona li awen e ona, li seli e ona.

jan lili o, sina len e sinpin sina tan seme? -
sina ken ala ken lukin e lawa monsuta, mama o?
e lawa monsuta e len lawa ona e len monsi? -
jan lili o, ni li kon walo taso. -

"jan lili pona o tawa lon poka mi!
musi pi pona mute a li ken lon ni;
kasi kule mute li lon poka telo,
mama mi li jo e len suno pona a." -

mama mi o, mama mi o, sina ken ala ken kute,
e toki wile pona pi lawa monsuta?
o pini a, o pini e kalama, jan lili o;
kon li tawa e lipu kasi lili. -

"jan lili pona o, sina wile ala wile tawa mi?
jan lili mi li awen tawa sina;
jan lili mi li lawa e tawa musi lon tenpo pimeja
li awen li tawa li musi tawa sina." -

mama mi o, mama mi o, sina ken ala ken lukin
e jan lili pi lawa monsuta lon pimeja? -
jan lili mi o, jan lili mi o, mi lukin pona a
kasi majuna li pimeja walo a. -

"mi olin e sina, sijelo sina li pona tawa mi;
sina wile ala la mi utala a." - 
mama mi o, mama mi o, ona li luka e mi!
lawa monsuta li pakala e mi! -

mama li pilin ike; ona li tawa wawa a,
luka ona la jan lili li kalama pi wawa ala,
ona li kama tawa tomo lon wawa weka ona;
luka ona la jan lili li moli.
